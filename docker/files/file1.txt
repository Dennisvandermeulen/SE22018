De Inspectie Gezondheidszorg en Jeugd (IGJ) en de Inspectie Justitie en Veiligheid (IJV) zeggen dinsdag dat Jeugdbescherming Brabant (JBB) en jeugdzorgaanbieder CJZ onvoldoende hebben gedaan bij de begeleiding van de pleegouders van baby Hannah. Het meisje werd in februari door haar biologische ouders ontvoerd.

In een brief aan de toenmalige pleegouders van de baby verwonderen de inspecties zich over het aanzienlijke aantal tekortkomingen. 

Zo moesten de pleegouders bijvoorbeeld zelf veiligheidsafspraken maken met de wijkagent. In beide betrokken organisaties waren er bovendien geen afspraken over de omgang met een geheime plaatsing zoals die van baby Hannah.

Ook kreeg het onervaren pleeggezin een onervaren pleegzorgwerker. En risico's werden door JBB en CJZ verschillend getaxeerd en er werd onderling niet overlegd.

Vervolgonderzoek naar periode na ontvoering
De inspecties verwachten dat verbeteringen worden doorgevoerd. Volgend jaar moeten beide instanties laten weten of er resultaat is geboekt.

JBB en CJZ laten de pleegouders bovendien weten dat er nog onafhankelijk vervolgonderzoek gaande is naar de periode na de ontvoering.

Baby naar ander pleeggezin overgeplaatst
De biologische ouders van de baby namen haar op 26 februari op de parkeerplaats van een supermarkt weg bij de pleegmoeder. De ontvoering kon dezelfde dag worden beÃ«indigd omdat de ouders op een vakantiepark in Duitsland werden herkend.

De ouders van baby Hannah kregen vorige maand twaalf maanden cel opgelegd voor het met geweld wegnemen van hun kind bij haar pleegmoeder. Vier maanden van de straf zijn voorwaardelijk.

Na het ontvoeringsincident is het meisje naar een ander pleeggezin overgeplaatst.
